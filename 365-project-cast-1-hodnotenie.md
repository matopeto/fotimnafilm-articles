

# Analógový projekt 365 časť prvá — Hodnotenie

*(Článok pôvodne vyšiel na blogu [fotimnafilm.sk](https://fotimnafilm.sk))*

Koncom roku 2016 som sa rozhodol,  že od nového roku začnem fotiť každý deň jednu fotku na film. Ako to celé dopadlo a či mi to niečo dalo sa dozvieš v tomto článku.

V predchádzajúcom článku som už o mojom [analógovom projekte 365 hovoril](http://web.archive.org/web/20210121142602/https://fotimnafilm.sk/analogovy-projekt-365/). Išlo o celoročný projekt – 365 dní, počas, ktorého odfotím jednu fotku denne – napríklad seba, alebo niečoho, čo ten daný deň vystihuje. Na konci roka sa tak človek teší nielen z dobrého pocitu, ale aj z prekrásnej zbierky momentov, zážitkov, tvárí. Všetky tie úžasné pocity, ktoré si vtedy prežíval.

## Aký bol plán?

Nechcel som mať nejaké striktné pravidlá, predsa len je to môj projekt :). Ak sa fotka cez deň nepodarí, nič sa nedeje. Ale očakával som to iba výnimočne. Podobne, ak by sa stalo, že som už v ten deň niečo odfotil, ale natrafil by som na niečo lepšie, jednoducho by som cvakol novú fotku. Taký “stress free” projekt. 🙂

Od “projektu” som hlavne očakával niekoľko vecí:

-   Naučiť sa viac si všímať a vyberať denné zaujímavosti
-   S každodenným fotením konečne nájsť štýl, ktorý mi najviac sedí a baví ma
-   Viac fotiť
-   Získať fotky, ktoré budú mementom do roku, keď som bol ešte mladý a krásny

## Výber filmov a fotoaparátu

Pôvodne som chcel fotiť každý film na iný foťák, ale ako sa ukázalo jediný spoľahlivý foťák, ktorý som v tom čase mal k dispozícii, bol skvelý **Nikon FG-20**. Myslel som si, že je na každodenné fotenie ideálny. Z chladničky som vybral prvých 5 filmov a do projektu vstúpil 1.1.2017 pravou nohou.

![](https://fotimnafilm.sk/wp-content/uploads/2018/12/1-projekt-365-mato-peto-fotim-na-film-sk.jpg)

Prvý film bol čiernobiely **Ilford HP5 400**. Čiernobiela a zima ide dokopy. Začať uprostred zimy bolo však trochu zradné. Človek za tmy ráno odchádza a večer za tmy prichádza. Prvé fotky teda vznikali cez obednú pauzu alebo po ceste z/do práce, prípadne zátišia doma. **Už tu som natrafil na** **prvý z problémov a to je rutina**. Neviem ako je to u Teba, ale ak ja chodím každý deň stále po tej istej trase, prestanem si všímať detaily. To bol ale jeden z cieľov – zlepšiť všímanie si detailov.

![](https://fotimnafilm.sk/wp-content/uploads/2018/12/2-projekt-365-mato-peto-fotim-na-film-sk.jpg)
Tmavá zima a prvý film prešli cobydup, lebo som bol plný počiatočného nadšenia. Do foťáku som založil môj obľúbený **Lomography XPro 200,** ktorý vie pri crossprocesse ponuré rána pekne podtrhnúť.

![](https://fotimnafilm.sk/wp-content/uploads/2018/12/4-projekt-365-mato-peto-fotim-na-film-sk.jpg)
Až do 3. apríla sa mi darilo každý deň niečo odfotiť. Niekedy, to ale bolo fakt náročné a zachránilo ma až aranžované domáce zátišie. Hnevalo ma to trochu viac ako som si myslel, hovoril som si: “Už to nebude kompletné”. Ale pripomenul som si, že to robím pre seba a nič sa nedeje. A tu sa ukázal **druhý problém, a to povinné nosenie foťáku každý deň** – ráno som ho proste nezobral…

![](https://fotimnafilm.sk/wp-content/uploads/2018/12/5-projekt-365-mato-peto-fotim-na-film-sk.jpg)
Na tretí film som sa veľmi tešil. Bol ním **Lomography Color Negative Film F²/400.** Výrobca sľuboval saturované farby. Bohužiaľ, neviem, či to bolo skenovaním, alebo niečím iným, ale fotky vyšli mdlé a zašumené. To nakoniec nebolo na škodu a fotkám do dodalo svojskú atmosféru. _(Teraz už viem, že tento film je najlepšie o jeden až dva EV preexponovať a vtedy vychádza nádherne. Škoda, že už nie je k zohnaniu)_

![](https://fotimnafilm.sk/wp-content/uploads/2018/12/6-projekt-365-mato-peto-fotim-na-film-sk.jpg)
Po štyroch mesiacoch už na mňa doliehala kríza. Nájsť niečo nové a zaujímavé každý deň bolo pre mňa ťažšie a ťažšie. Dní, keď sa nepodarilo nič odfotiť pribúdalo, ale nebolo to nič hrozné. Našťastie to boli len jednotky. Jeden z cieľov bolo začať viac fotiť. Výsledkom bol presný opak a tak sa dostávame k **tretiemu problému – ak som chcel fotiť viac, musel som vziať extra foťák,** čo sa mi niekedy vôbec nechcelo. Stále som bol odhodlaný svoj celoročný projekt dokončiť. **Pomáhalo mi dopredu si naplánovať fotku.** Ak som vedel aký približný program v ten deň budem mať, vedel som aj aké možnosti mám na fotenie. Síce to zničilo spontánnosť, ale rovnako to zničilo aj rutinu.

Od štvrtého filmu som nič nečakal. Bol to **Agfa Vista Plus 200.** Poviem Vám, že na začínajúce leto je to viac než vhodný film. So slnkom prišla opäť chuť do fotenia.

![](https://fotimnafilm.sk/wp-content/uploads/2018/12/7-projekt-365-mato-peto-fotim-na-film-sk.jpg)
Už začiatkom predchádzajúceho mesiaca som mal pocit, že kvôli vyššie spomenutým problémom mi je môj projekt na príťaž. Povedal som si, že dofotím posledný film – **Kodak Ektar 100**, čo vychádzalo presne na polovicu roku a končím. Pretože, ako som písal na začiatku, **keď sa človek do niečoho núti, je to na škodu**.

![](https://fotimnafilm.sk/wp-content/uploads/2018/12/8-projekt-365-mato-peto-fotim-na-film-sk.jpg)
Po odfotení posledného políčka filmu prišla nečakaná úľava. Chvíľu mi trvalo, kým som fotky nechal vyvolať. **Po vyzdvihnutí, keď som svoju prácu po viac ako pol roku videl, som bol prekvapený.** Nie len preto, že všetky filmy vyšli, ale i taktiež preto, že veľa fotiek bolo, pre mňa, úplne super. Aj napriek nadšeniu som však už ďalej nepokračoval.

## Záver

Skoro pol roka (hlavne sa mi už s tým vôbec nechcelo zaoberať) mi trvalo pripraviť fotky na zverejnenie. To znamenalo fotky roztriediť, otagovať, ku každej napísať krátky popis, prepísať expozičné a pozičné udaje, ktoré som si poctivo zapisoval, vymyslieť heštagy (lebo ako kanál zverejnenia som si vybral môj “[analógový instagram](https://www.instagram.com/matoanalogpeto/)”.) Tesne som to stihol a mohol tak presne na deň zverejniť fotku z minulého roku.

I keď sa mi to nepodarilo dotiahnuť úplne do konca **som spokojný**. Ak by som sa do niečoho podobného púštal znova, tak by som niektoré veci urobil inak a to hlavne:

-   Vyhradil by som si na to maličký a spoľahlivý foťák – z tých, ktoré mám teraz by to bol asi Olympus µ[mju:] II
-   Fotky by som vyvolával priebežne, a tým by som sa za úspešne dofotený mesiac odmenil

## Čo mi to (ne)prinieslo a podarilo uvedomiť si?

-   **Menej** je niekedy **viac**
-   Netreba sa nútiť
-   Rok je fakt **dlhá doba**
-   Stále som si nevybral štýl – fotím viac menej statické snímky, ale najviac sa mi páči tých málo, kde sú nejaký ľudia. Takže by som sa chcel zamerať viac na “trénovanie” street fotografie.

## Pokiaľ má niekto rád štatistiky, tak ako ja, ešte doplním:

-   Začiatok – 1.1.2017
-   Koniec – 30.6.2017 (ale vo foťáku ostávalo ešte zopár záberov, tak som ich “nesútažne” dofotil až 5.7.2017
-   T.j. 186 dní. Z toho som v 170 dňoch spravil práve jednu fotku, v 17 dňoch viac ako jednu fotku a 16 krát sa mi nepodarilo urobiť žiadnu fotku.

Všetky fotky nájdete na mojom [Instagrame](https://www.instagram.com/matoanalogpeto/) uverejnené od 1.1.2018. A aby sa nepovedalo, tak som si pre rok 2018 vymyslel nový fotografický projekt a to **#52** polaroidových fotiek. Ale o tom možno niekedy potom. 🙂
